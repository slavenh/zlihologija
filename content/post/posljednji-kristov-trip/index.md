---
title: Posljednji Kristov trip - kako je nastala pinca?
description: Nitko ne zna kako je nastala niti kakve veze ima s Uskrsom, ali možemo zamisliti ovaj scenarij.
slug: posljednji-kristov-trip-pinca
date: 2022-03-06 00:00:00+0000
image: jesus-space.jpg
categories:
  - Tekstovi
tags:
  - isus, pinca, recept
weight: 1       # You can add weight to some posts to override the default sorting (date descending)
---

Obilježavanje Uskrsa ne može proći bez pince, slatkog kruha prepunog začina i aroma. Nitko ne zna kako je nastala niti kakve veze ima s Uskrsom, ali možemo zamisliti ovaj scenarij...

Nakon mučenja na križu, beživotno Isusovo tijelo odnijeli su u pećinu. Ali on nije bio mrtav namrtvo, već samo na rubu smrti. Premlaćen, izbušen, dehidriran i nesvjestan okoline. Kao kad negativci ostave Jamesa Bonda da ga požderu morski psi, ali ne čekaju da budu sigurni već odu i kažu: "Počivao nam Bond u miru".

Kažu da se u takvim trenucima, kada čovjek lebdi na rubu života i smrti, u mozgu luči golema količina DMT-a, psihodelične supstance od koje se može doživjeti iskustvo kliničke smrti. To se dogodilo i Isusu. Duša mu se oslobodila tjelesnih okova i krenula prema nebu, na posljednji Kristov trip.

Ostavljajući prebijeno tijelo daleko ispod sebe, esencija Krista uspinjala se kroz troposferu, stratosferu i ostale sfere te došla u svemir. U obliku amorfne svjetlosti kretala se kroz Sunčev sustav. Primijetila je da se Zemlja okreće oko Sunca, ali prije nastanka Crkve to nije bila hereza, i putovala kroz prostranstva nezamisliva do izuma svemirskog teleskopa.

Postala je svjesna i drugih svjetlosnih bića koja su se kretala prema udaljenoj točki i pošla za njima. Kako su se približavali odredištu, bilo ih je sve više. Odjednom su ugledali masivno stablo sačinjeno od čiste svjetlosti. Svako svjetlosno biće doplutalo do stabla i zauzelo položaj na njemu.

Gledajući ih kako se kreću, osjećala je da sva imaju mjesto koje im je suđeno: neka uz korijenje, druga na granama, a treća na samom vrhuncu krošnje. Svjesnost Krista osjetila je da i nju samu sila vodi prema stablu. "Gdje je moje mjesto?", pitala se.

Silna energija ljubavi preplavila je dušu nekadašnjeg Princa mira i počela je voditi prema vrhu krošnje. Svaki dio stabla govorio joj je dio priče o svemiru u kojem živimo. Nastanak prvih galaksija, formiranje Sunčevog sustava, praiskonska iskra života na Zemlji, razvoj živih bića do nastanka ljudi, cjelokupnost ljudske povijesti...

Ekstaza spoznaje, intenziteta koji bi običnom čovjeku spalio mozak, preplavila je esenciju Krista. Kako se približavala vrhu, vizije su iz prošlosti prešle u budućnost: pad Rimskog carstva, vjerske ratove, pandemije, globalno zagrijavanje, pojavu influencera... bijele zečeve koji skakuću oko šarenih jaja?!

Vizija je iznenada nestala. Isus je ponovno bio u pećini, a duhovnu ekstazu zamijenili su bol, hladnoća i umor. Od najvećeg tripa ikad doživljenog ostala mu je samo jeziva, suha glavobolja.

Netko je zapalio baklju. "Isuse, pa ti si živ!", kliknuo je nepoznati glas. "Pojedi nešto", nadovezao se nasmiješeni muškarac pružajući mu komad okruglog kruha.

Isus je pogledao tamnosmeđu štrucu. Glatke i sjajne površine, širila je snažan miris ruže, a na površini nazirale su se pečene grožđice. Tada je vidio da je u štrucu urezan oblik križa.

"Što je ovo?", pitao je upirući drhtavi prst u kruh.

Pekar se ponosno isprsio i nasmiješio, poput lošeg učenika koji jednom zna točan odgovor: "Učitelju, ovo je u spomen tvojih muka na križu, da se ne zaboravi žrtva koju si dao za spas čovječanstva."

Isus je duboko uzdahnuo. "Može li me netko vratiti na križ?"

## Sastojci

- 500 g glatkog brašna
- 25 g kvasca (2.5 jušne žlice)
- 100 ml mlakog mlijeka
- 4 žutanjka
- 100 g meda
- 50 g šećera
- aroma vanilije
- aroma ruže, ružin liker ili aroma za sirnicu – poštena količina, kao i vanilije jer ovo nije suptilan kolač
- 7 g soli (čajna žlica)
- korica limuna (ili paketić od 5 g kupovne)
- korica naranče
- sok pola naranče
- 70 g kandiranog voća ili grožđica (oko 2 šake)
- 60 ml ruma ili maraschina
- 130 g masnoće – samo maslac ili pola od toga svinjske masti, ako ti nije problem jesti emotivna, inteligentna bića

## Postupak

Dva sata prije rada: Stavi kandirano voće u šalicu i prelij alkoholom po izboru. Ako imaš digitalnu vagu, može se staviti točno alkohola po receptu, a u suprotnom natoči toliko da jedva pokrije voće. Sve se pokrije tanjurićem da alkohol ne hlapi. Istovremeno se izvuku jaja i masnoća kako bi bili na sobnoj temperaturi.

1. Zagrij mlijeko da bude toplo, ali ne vruće.
2. U veliku posudu stavi brašno i šećer.
3. Od te količine izdvoji dvije žlice brašna i pola žlice šećera.
4. To i kvasac dodaj u toplo mlijeko, u većoj šalici ili posudici jer će brzo rasti. Dobro promiješaj da se sve sjedini.
5. Dok kvasac raste, u posudu s brašnom dodaj sve preostale sastojke. Kvasac dodaj kad naraste.
6. Zamijesi glatko tijesto. Dosadno je i potrajat će i do 20 minuta pa to radi dok gledaš nešto što plijeni pažnju kao što je direktan prijenos sjednica Sabora. Gotovo je kad je tijesto kompaktno i ne puca čim ga povučeš.
7. Tijesto oblikuj u loptu, a zatim ga pokrij i ostavi na toplom mjestu 60 minuta.
8. Premijesi ga minut i ostavi da se diže 6-8 sati ili preko noći. Tijesto za pincu je puno masnoće pa kvascu treba više vremena da obavi posao.
9. Uključi pećnicu na 180 C.
10. Dignuto tijesto razdijeli na 2 dijela i svaki dio oblikuj u okrugle lopte.
11. Oblikovane pince stavi na pek-papir i pleh i ostavi da odmore pola sata.
12. Zareži ih nožem po vrhu u obliku križa, da se ne zaboravi Isusova žrtva za spas čovječanstva.
13. Stavi pleh na nižu policu pećnice. Dno pećnice polij sa 2 dl vode – para sprečava prebrzo formiranje kore i tako se pinca bolje digne.
14. Nakon 45 minuta izvuci pleh i premaži dijelove oko križa umućenim jajetom. Vrati ih u pećnicu 5-10 min dok dobiju boju.
15. Ostavi ih da se ohlade na rešetki jer inače postanu gnjecave na dnu.
