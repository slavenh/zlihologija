title: "Holmes-Raheova skala stresa: koliko bodova trebate za bolovanje?"
description: "Nije naročito korisna, ali ipak se koristi."
slug: holmes-rahe-skala
date: 2025-06-23T00:00:00+00:00
image: holmes-rahe.jpg
imagesource: "ChatGPT"
categories:
  - Tekstovi
tags:
  - psihologija
  - stres
  - mentalno zdravlje
weight: 1
---
Ante je HR menadžer u velikoj međunarodnoj kompaniji. Pod velikim je pritiskom na poslu, brak mu je u krizi i život mu se svodi na odrađivanje obaveza. Ali jadnik ne zna da će mu se život još više zakomplicirati. Koja je vjerojatnost da će se razboljeti u sljedećih godinu dana? 
<!--more-->
Odgovor može ponuditi skala stresa koju su razvili američki psihijatri Thomas Holmes i Richard Rahe. Sastoji se od 43 stresna događaja koji mogu doprinijeti razvoju bolesti ako se nagomilaju u godinu dana. Ovo su neki od njih - razmislite koliko bodovanje ima smisla za vas:
![Holmes-Rahe skala stresa](holmes-rahe-infographic.png)
Na prvi, drugi i treći pogled skala djeluje proizvoljno. Zašto smrt partnera vrijedi 100, a razvod 73 umjesto 71 ili 76? Zašto je godišnji odmor uopće stresan? Je li zato što će vas šef zivkati da odradite posao, spoznaja da ćete se za 2 tjedna vratiti u besmisao rada ili američki stav da treba raditi do zadnjeg daha?

Iza te proizvoljnosti krije se metoda koja, kada je kritički sagledamo, otkriva slabosti u ljestvici stresa. Počnimo s načinom kako su autori proveli istraživanje: analizirali su medicinske kartone više od 5000 odraslih Amerikanaca pa ih pitali koliko prilagodbe bi tražio pojedini događaj.

Smrt bračnog partnera smatrali su katastrofom i postavili je kao referentnu točku s okruglih 100 bodova.

To nije značilo da su mjerenjem utvrdili da tu ljudi imaju najvišu razinu hormona stresa ili vjerojatnost da će završiti u bolnici. Jednostavno od nečega treba početi. Zanimljivo je da stupanje u brak nosi 50 bodova. Je li smrt partnera dvostruko teža trauma od vjenčanja?

Ostali događaji na skali nisu proizvoljni i imaju naizgled nasumične vrijednosti jer se radi o prosjeku. Naime, svaki ispitanik procijenio je koliko su mu otkaz, kupovina nekretnine ili rođenje djeteta stresni. Holmes i Rahe zbrojili su bodove, izračunali prosjek pa otišli na marendu.

Iz moderne perspektive, još jedan problem s takvim pristupom je što se istraživanje dogodilo 1967. U njemu su sudjelovali uglavnom bijelci iz srednje klase pa skala odražava traume Amerikanaca suočene s hladnim ratom, Woodstockom i crno-bijelim televizorima.

Iako su bodovi svima bili isti, stres nije bio. Tadašnjim ženama je rođenje djeteta bio veći problem od njihovih muževa koji su išli od posla do birtije. Pogotovo ako je već četvrto.

U svjetlu ovih ograničenja, pogledajmo kako bi se moderan čovjek nosio s problemima. Naime, naš Ante imao je godinu kakvu ne biste poželjeli ni susjedu.

Brak mu je dugo bio na aparatima i na kraju ga je supruga napustila (73 boda) čim su djeca napunila 18 godina. Ali ništa zato, ionako je imao mlađu ljubavnicu koju je odmah oženio (50) umjesto da malo razmisli što će sa sobom. S njom je otputovao na medeni mjesec u predivni Tajland (13). 

Preplavljen neopravdanim osjećajem muževnosti unajmio je quad, koji nikad nije vozio, pa jurio seoskim cestama. Prevrnuo se i zadobio otvoreni prijelom noge (53), ali nova supruga imala je manje sreće: quad ju je poklopio i ubio (100). Nakon povratka s putovanja dobio je otkaz jer ga je zamijenila umjetna inteligencija (47).

Kada zbrojite traume iz protekle godine dana, evo što vas čeka:
Manje od 150 bodova: 30% šanse bolesti u sljedećih godinu dana
150-299 bodova: 50%
Više od 300 bodova: 80%

Kruta mjerila lako stvaraju apsurdne situacije. Ako ste prije 11 mjeseci doživjeli smrt voljene osobe i s ostalim stresorima skupili više od 150 bodova, šansa za bolest trebala bi vam biti 30%. Ali za mjesec dana stupa zastara na smrt i odjednom više nemate šansu za oboljevanje. Znači samo strpljivo.

Osim skale bodova koja kao da je izvučena iz kompjuterskih igrica, neobično je da “bolest” može značiti svašta, od korone do srčanog udara. Prema autorima, ako je evidentirana kod liječnika, računa se kao posljedica prikupljenog stresa. 

Ljestvica također ne vodi računa o tome kako dolazi do stresnog događaja i kako se netko nosi sa stresom. Bez obzira jeste li dobili otkaz iz vedra neba ili su se rezovi očekivali mjesecima, imate 47 bodova. Nekome bi samo iščekivanje bio stalan izvor stresa, a drugi bi se snašli i u tom periodu našli drugi posao. Promjena posla trebala bi ih opaliti sa 36 bodova, ali umjesto šoka mogli bi biti sretni jer su se dobro snašli. 

Pritom kolega koji je istovremeno dočekao otkaz može imati puno višu razinu stresa od 47 bodova. Mjeseci provedeni s glavom na panju nisu sitnica.

U našem slučaju, Ante je premašio 300 bodova i u velikoj je nevolji: čeka ga infekcija bakterijom koja jede meso. Ali je li to od nagomilanog stresa ili je nekrotizirajući fasciitis raširen u Tajlandu? Nikad nećemo saznati.

Holmesova i Raheova skala stresa nije pouzdan alat. Ali bez obzira na mane, i dalje se koristi za procjenu stresa u kliničkom okruženju, a gurui samopomoći predstavljaju je prije nego će vam predložiti mindfulness i jogu s kozama.

Uz sve mane, skala stresa ipak može biti korisna da procijenite sve gadarije koje su vas snašle u godinu dana. I ako zaključite da vam je dosta svega, uzmite potvrdu od doktora za team building, čuvajte se ekstremnih sportova i ne čitajte vijesti. 

Jer ako ne možete spriječiti ono što se dogodilo, možete izbjeći ono što vas čeka.

<div style="position: relative; padding-bottom: 56.25%; height: 0; overflow: hidden;">
  <iframe 
    src="https://www.youtube.com/embed/YOUR_VIDEO_ID" 
    frameborder="0" 
    allowfullscreen 
    style="position: absolute; top:0; left: 0; width: 100%; height: 100%;">
  </iframe>
</div>